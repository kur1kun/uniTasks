### Завдання:

1. Вивчити примітивні типи даних, звернувши особливу увагу на витрати пам’яті та діапазон можливого представлення значень (boolean, byte, short, char, int, long, float, double);
2. Вивчити перелік допустимих операцій над цілими числами (звернути увагу на операції цілочисельного ділення "/" та остачі від ділення "%") та числами з плаваючою крапкою;
3. Ознайомитись з ASCII та Unicode кодами символів.
4. Навчитися записувати алгоритми розв’язання задач за допомогою блок-схем. Розібратись з наданою блок-схемою алгоритму Евкліда знаходження найбільшого спільного дільника (НСД) для заданих двох натуральних чисел a і b. Цей алгоритм ґрунтується на тому факті, що при відніманні одного числа від іншого їх НСД не змінюється. Полягає він в наступному: якщо числа рівні, то це і є їх НСД і процес зупиняється. Якщо числа не рівні, потрібно знайти більше з них і замінити його на різницю більшого і меншого чисел. Знову порівняти отримані числа. Якщо числа рівні то стоп, інакше робити так само, як описано раніше. Процес завершується, коли числа a і b стануть рівними. Зразок блок-схеми для цієї вправи доданий (див. у посиланнях «Зразок блок-схеми»).
5. Намалювати блок-схему алгоритму «селянського множення»  для заданих двох натуральних чисел a і b. Цей алгоритм дозволяє отримати добуток двох чисел шляхом послідовного ділення націло одного числа на 2 (для визначеності нехай це число a) і водночас множення іншого числа  b на 2. Процес зупиняється, коли в результаті ділення першого числа a отримали одиницю. Тоді для отримання шуканого добутку ab треба порахувати суму тих чисел другого числа b, для яких відповідні числа першого числа a є непарними. Малюнок блок-схеми зберегти у вигляді графічного файлу з іменем Ivanov.h1 (де замість Ivanov вказуєте своє прізвище) і відправити на перевірку. 
6. Намалювати блок-схему впорядкування за зростанням трьох заданих цілих чисел A,B,C. При виконанні цього завдання потрібно в одній умовній конструкції (фігура ромб) записувати не більше однієї умови. (Приклад: A<B<C – дві умови, A<B – одна умова). Малюнок блок-схеми зберегти у вигляді графічного файлу з іменем Ivanov.h2 (де замість Ivanov вказуєте своє прізвище) і відправити на перевірку. 
7. Намалювати блок-схему розв’язання квадратного рівняння ax^2+bx+c=0 на множині дійсних чисел. Коефіцієнти a,b,c можуть приймати будь-які дійсні значення. Малюнок блок-схеми зберегти у вигляді графічного файлу з іменем Ivanov.h3 (де замість Ivanov вказуєте своє прізвище) і відправити на перевірку.

**Примітка:** малюнки (або фото) повинні бути належного вигляду (не містити виправлень, закреслень, гарно читатися).
